星芽女史誄
===

惟西元二零二二年二月二十二日，女史星芽卒於秦嶺鰲太，親友傷慟，遠哲愀悲，蘭儀中零，嗚呼芳菲。饒女史星芽，諱佳，安徽屯溪人也。弱年負笈寧波大學，後遊學於北京。以妙齡之秀，克明克休，知探知賾。心安玉猷，體服菲薄。冰川無以輟其志，蕙茝何能表其芬。苟人若有心，此清韶之至也。然天不假年，春秋二十有六。家凝失庇之傷，人言喪淑之軫。爰作斯誄。其辭曰：
貞不常佑，靜節固高。菁華殞沒，羞彼凡曹。文求旨達，嘗陟仙嶠。非獨好遠，克己之操。璇玉黃酸，成其致美。桂椒殊性，長乎嶽峙。薋葹妒之，益彰蕙質。清風掩靄，彌蒸霞蔚。貞嫕嫻媖，誕啟玄度。如月之娥，比星之婺。雅志區外，定跡深谷。秉彝自然，屏遮煩促。維此懿徽，滋以靈姿。竟逢陽九，行之迤逶。昔歷山河，碧淚如頹。翩翩悲鴻，號慕玉摧。
夫生年淺兮懷千憂，嗟蕣華兮若蜉蝣。居沅澧兮哀蘭芷，襲窮泉兮終傃幽。傷柔魂兮增悲惶，知音稀兮難解愁。人霄壤兮臻善少，月麗畢兮徒照溝。漁人歸兮一簑去，斯人逝兮若煙舟。山若浪兮翻江去，水浮天兮合山流。銀河漲兮日蒼茫，雪龍戰兮風飂飕。鳥垂翼兮空淒切，魚仰沫兮攜怊惆。行寒丘兮臨蕙路，沖華覆兮歎相疇。瑤光散兮人悽惘，覽餘馥兮苦淹留。
遺芳淵塞，坤徽未遠。嗚呼哀哉！<br>

林婉清<br>
西元二零二二年二月二十三日<br>
共和二八六三年壬寅丁未<br>

https://linwanqing.blogspot.com/2022/02/blog-post_23.html?m=1
<br>
![image](https://user-images.githubusercontent.com/98999822/155342422-f575df47-4ac3-4f5f-a6d0-9dd7c2600380.png)

